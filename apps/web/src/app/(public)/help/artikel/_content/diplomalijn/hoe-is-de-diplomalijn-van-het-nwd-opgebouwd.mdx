---
title: "Hoe is de diplomalijn van het Nationaal Watersportdiploma opgebouwd?"
publishedAt: "2024-07-01"
lastUpdatedAt: "2024-07-01"
summary:
  "Ontdek de diplomalijn van het NWD: flexibel en modulair. Pas je leertraject
  aan en behaal diploma’s voor specifieke vaartuigen en vaardigheden."
isPopulair: true
---

Het Nationaal Watersportdiploma (NWD) biedt een moderne, flexibele en
realistische manier om te leren watersporten. Onze vernieuwende diplomalijn, die
is gebaseerd op een modulaire opzet, stelt cursisten in staat hun leertraject
aan te passen aan hun persoonlijke behoeften en doelen. In dit artikel leggen we
uit hoe de diplomalijn is opgebouwd, inclusief de structuur van disciplines,
cursussen, niveaus en modules.

## Disciplines en cursussen

Een discipline is het startpunt voor elk behaald diploma. Bij het NWD werken we
op dit moment met zes disciplines:

- [Zwaardboot 1-mans](/diplomalijn/consument/disciplines/zwaardboot-1-mans)
- [Zwaardboot 2-mans](/diplomalijn/consument/disciplines/zwaardboot-2-mans)
- [Kielboot](/diplomalijn/consument/disciplines/kielboot)
- [Catamaran](/diplomalijn/consument/disciplines/catamaran)
- [Windsurfen](/diplomalijn/consument/disciplines/windsurfen)
- [Jachtzeilen](/diplomalijn/consument/disciplines/jachtzeilen)

Binnen elke discipline worden meerdere cursussen aangeboden, aangepast aan
verschillende doelgroepen. Bij het jachtzeilen maken we bijvoorbeeld onderscheid
in vier verschillende vaargebieden:

1. Binnenwater
2. Ruim binnenwater
3. Waddenzee en Zeeuwse Stromen
4. Kustwater en open zee

Terwijl de overige disciplines gebruik maken van leeftijdscategorieën:

1. Jeugd (6-12 jaar)
2. Jongeren (10-14 jaar)
3. (Jong)Volwassenen (vanaf 14 jaar)

Voor meer informatie over de leeftijdscategorieën, zie
[Hoe werken de leeftijdscategorieën van het NWD?](/help/artikel/hoe-werken-de-leeftijdscategorieen-van-het-nwd).

## Niveaus, programma's en vaartuigen

Elke **cursus** bestaat uit vier niveaus: 1 t/m 4 (geschreven als nummers). De
combinatie van een cursus en een niveau noemen we een **programma**. Zo is er
bijvoorbeeld het programma "Zwaardboot 1-mans Jongeren 1".

Aan elk programma zijn specifieke vaartuigen gekoppeld die door het NWD als
geschikt zijn beoordeeld. We noemen het bewust **vaartuig** omdat het voor
bijvoorbeeld de Zwaardboot 1-mans discipline gaat om bootsoorten, voor het
windsurfen om het type plank en voor het jachtzeilen om de lengte en
CE-categorie van het schip.

<Image
  src={"/images/opbouw-diplomalijn/opbouw-programma-nwd.png"}
  width={1260 / 2}
  height={1088 / 2}
/>

Belangrijk om te beseffen is dat een NWD-diploma altijd gekoppeld is aan een
specifiek vaartuig. Dit maakt de diploma’s realistischer; zo getuigt een
kielbootdiploma behaald in een Brisling, Valk of Tirion 21 van verschillende
(motorische) vaardigheden.

Als instructeur kun je dus nooit een cursist een diploma geven zonder deze aan
een specifiek vaartuig te koppelen. Als een cursist gedurende één cursus in
verschillende typen vaartuigen vaart, overleg dan met je vaarlocatie of je
verschillende diploma’s uitgeeft. Elk diploma moet een eerlijke reflectie zijn
van de vaardigheden die in dat specifieke vaartuig zijn geoefend.

## Modules

Elk programma is flexibel opgebouwd uit modules, die specifieke competenties
bundelt die met elkaar samenhangen. Dit gestructureerde systeem biedt zowel
instructeurs als cursisten duidelijke handvatten en bevordert een systematische
leerervaring. Hier zijn enkele voorbeelden van modules:

- **Basis**: Bevat competenties zoals 'optuigen en aftuigen', 'windoriëntatie'
  en 'roerbediening'.
- **Handeling**: Omvat competenties zoals 'overstag gaan', 'gijpen' en
  'opkruisen'.

Als instructeur werk je voornamelijk op basis van deze modules, waardoor je
gemakkelijk een dag kunt plannen en structureren. Zo kun je een lesdag beginnen
met:

_"Vandaag starten we met herhaling van de basismodule, die we gisteren al hebben
ingeoefend. Als iedereen dit goed beheerst, gaan we verder met de module
Handeling, waarin we beginnen met het oefenen van de overstag."_

Of een module aangeboden kan worden is afhankelijk van omstandigheden zoals het
type vaartuig, het vaarwater en het weer. Bijvoorbeeld, de module 'bomen' is
alleen mogelijk in ondiep vaarwater, terwijl 'varen op golven' specifieke
weersomstandigheden vereist. In de praktijk zal je zien dat vaarlocaties zich
specialiseren in bepaalde modules, afhankelijk van hun vaarwater en vaartuigen,
en daarmee misschien bepaalde modules ook niet aanbieden. Om dat te faciliteren,
en omdat ook lang niet alle modules benodigd zijn om een basisniveau te behalen,
onderscheiden we twee typen modules:

1. **Kernmodules**: Deze vormen de ruggengraat van het programma en bevatten de
   competenties die we aanraden om je als cursist verder op te kunnen
   ontwikkelen.
2. **Keuzemodules**: Deze zijn ontworpen voor cursisten die zich binnen een
   programma verder willen verdieping of verbreden. Ze zijn optioneel en bieden
   de mogelijkheid om individuele interesses verder te verkennen.

Dit modulaire systeem biedt duidelijke voordelen: het stelt cursisten in staat
om hun leerervaring te personaliseren en stelt instructeurs in staat om
efficiënt en effectief onderwijs te bieden, aangepast aan zowel de behoeften van
de cursist als de omgevingsfactoren.

## Competenties en eisen

Elke module bevat competenties, die beschrijven welke vaardigheden een cursist
moet bezitten. Competenties zijn generiek en komen in verschillende cursussen
terug, zo bevat elk programma de competentie 'Windoriëntatie'. De eis is uniek
en beschrijft wat een cursist moet kunnen binnen een cursus, niveau en
competentie.

### Voorbeeld voor de competentie ‘Overstag’ in Zwaardboot 2-mans:

<table>
  <thead>
    <tr>
      <th>Leeftijdscategorie</th>
      <th>Niveau</th>
      <th>Eis</th>
    </tr>
  </thead>
  <tbody>
    <tr>
      <td>**Jeugd**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten.
      </td>
    </tr>
    <tr>
      <td></td>
      <td>2</td>
      <td>
        De zeiler kan met de punt van de boot door de wind draaien en gaat
        verzitten zonder het roer en de schoot los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten zonder het roer en de schoten los te
        laten.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een aan de windse koers naar een aan de
        windse koers zonder de joystick en de schoten los te laten. De zeiler
        gaat pas verzitten als het zeil is overgekomen.
      </td>
    </tr>
    <tr>
      <td>**Jongeren**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten zonder het roer los te laten.
      </td>
    </tr>
    <tr>
      <td></td>
      <td>2</td>
      <td>
        De zeiler kan met de punt van de boot door de wind draaien en gaat
        verzitten zonder de joystick en de schoten los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten zonder de joystick en de schoten los te
        laten.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een aan de windse koers naar een aan de
        windse koers zonder hierbij de joystick en de schoten los te laten. De
        zeiler gebruikt gewicht om het zeil over te laten komen en gaat daarna
        pas verzitten.
      </td>
    </tr>
    <tr>
      <td>**Volwassenen**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten zonder de joystick en de schoten los te laten.
      </td>
    </tr>
    <tr>
      <td></td>
      <td>2</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten als het zeil overkomt, zonder de joystick
        en de schoten los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een hoog aan de windse koers naar een
        hoog aan de windse koers zonder hierbij de joystick en de schoten los te
        laten. De zeiler trekt na het verzitten de boot recht met een pomp.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een hoog aan de windse koers naar een
        hoog aan de windse koers zonder hierbij de joystick en de schoten los te
        laten. De zeiler trekt met behulp van gewicht de boot door de wind en
        trekt na het verzitten de boot recht met een pomp (rolltack).
      </td>
    </tr>
  </tbody>
</table>

Een eis richt zich altijd op het resultaat, en laat achterwege _hoe_ dat
resultaat bereikt wordt. In het voorbeeld hierboven wordt bijvoorbeeld niet
beschreven hoe de joystick bediend wordt of hoe het voetenwerk dient te zijn.
Dit is namelijk afhankelijk van het vaartuig en de filosofie van de vaarlocatie,
en laten we dus aan de vaarlocatie over.

## Diploma’s

Binnen de NWD-structuur worden diploma’s behaalt per module, omdat elke cursist
een persoonlijk programma van kern- en keuzemodules volgt. Indien er binnen één
cursus meerdere modules worden afgerond, worden die samengevoegd op één (fysiek)
diploma. Een diploma is daarmee een eerlijke weerspiegeling van de competenties
die een cursist heeft behaald binnen een specifiek programma. Je hoeft als
instructeur dus ook geen modules af te ronden, die nog niet op niveau zijn, of
je niet hebt kunnen aanbieden door omstandigheden, om toch een diploma uit te
reiken.

In de online omgeving dat hoort bij elk diploma doen we ons best om de cursist
voor te lichten over de verschillende mogelijkheden om zich verder te
ontwikkelen na het behalen van het diploma.

## Conclusie

Door de leerervaring te personaliseren en aan te passen aan de omstandigheden
van het vaarwater en de vaartuigen, verzekert het NWD dat de diploma’s die het
uitgeeft, zowel realistisch als relevant zijn. Dit maakt het NWD een waardevol
en vooruitstrevend programma binnen de watersporteducatie, klaar om zowel
nieuwkomers als ervaren watersporters op hun reis te begeleiden.

Wil je meer weten over de diplomalijn van het NWD, neem dan contact op met je
vaarlocatie of bezoek het [helpcentrum](/help/) voor meer informatie. Veel
vaarplezier!
