---
title: "Hoe is de diplomalijn van het Nationaal Watersportdiploma opgebouwd?"
publishedAt: "2024-07-01"
lastUpdatedAt: "2024-07-01"
summary:
  "Ontdek de diplomalijn van het NWD: flexibel en modulair. Pas je leertraject
  aan en behaal diploma’s voor specifieke vaartuigen en vaardigheden."
isPopulair: true
---

Het Nationaal Watersportdiploma (NWD) biedt een moderne, flexibele en
realistische manier om te leren watersporten. Onze vernieuwende diplomalijn, die
is gebaseerd op een modulaire opzet, stelt cursisten in staat hun leertraject
aan te passen aan hun persoonlijke behoeften en doelen. In dit artikel leggen we
uit hoe de diplomalijn is opgebouwd, inclusief de structuur van disciplines,
cursussen, niveaus en modules.

## Disciplines en cursussen

Een discipline is het startpunt voor elk behaald diploma. Bij het NWD werken we
op dit moment met zes disciplines:

- [Zwaardboot 1-mans](/diplomalijn/consument/disciplines/zwaardboot-1-mans)
- [Zwaardboot 2-mans](/diplomalijn/consument/disciplines/zwaardboot-2-mans)
- [Kielboot](/diplomalijn/consument/disciplines/kielboot)
- [Catamaran](/diplomalijn/consument/disciplines/catamaran)
- [Windsurfen](/diplomalijn/consument/disciplines/windsurfen)
- [Jachtzeilen](/diplomalijn/consument/disciplines/jachtzeilen)

Binnen elke discipline worden meerdere cursussen aangeboden, aangepast aan
verschillende doelgroepen. Bij het jachtzeilen maken we bijvoorbeeld onderscheid
in vier verschillende vaargebieden:

1. Binnenwater
2. Ruim binnenwater
3. Waddenzee en Zeeuwse Stromen
4. Kustwater en open zee

Terwijl de overige disciplines gebruik maken van leeftijdsgroepen:

1. Jeugd (6-12 jaar)
2. Jongeren (10-14 jaar)
3. (Jong)Volwassenen (vanaf 14 jaar)

Wil je meer weten over de leeftijdsgroepen, lees dan
[Hoe werken de leeftijdscategorieën van het NWD?](/help/artikel/hoe-werken-de-leeftijdscategorien-van-het-nwd).

## Niveaus, programma's en vaartuigen

Elke **cursus** bestaat uit vier niveaus: 1 t/m 4 (geschreven als nummers). De
combinatie van een cursus en een niveau noemen we een **programma**. Zo is er
bijvoorbeeld het programma "Zwaardboot 1-mans Jongeren Niveau 1".

Aan elk programma zijn **vaartuigen** gekoppeld die door het NWD als geschikt
zijn beoordeeld. We noemen het bewust ‘vaartuig’ omdat het voor bijvoorbeeld de
Zwaardboot 1-mans discipline gaat om bootsoorten, voor het Windsurfen om het
type plank en voor het jachtzeilen om de lengte en CE-categorie van het schip.

Belangrijk om te beseffen is dat een NWD diploma altijd gekoppeld is aan een
specifiek vaartuig. Dit maakt de diploma’s realistischer (een kielboot diploma
in een Brisling, Valk of Tirion 21 vraagt om andere vaardigheden) en motiveert
cursisten om zich te blijven ontwikkelen.

Als instructeur kun je dus nooit een cursist een diploma geven zonder deze aan
een specifiek vaartuig te koppelen. Als een cursist gedurende één cursus in
verschillende typen vaartuigen vaart, overleg dan met je vaarlocatie of je
verschillende diploma’s uitgeeft, die elk een eerlijke reflectie zijn van wat je
in die boot hebt geoefend.

## Modules

Elk programma is opgebouwd uit modules. Modules groeperen een set competenties
die verband houden met elkaar. Voorbeelden van modules zijn:

- **Basis**: Hierin vind je competenties zoals 'optuigen en aftuigen',
  'windoriëntatie' en 'roerbediening'.
- **Handeling**: Competenties zoals 'opkruisen', 'afkruisen' en 'aanleggen'.

Tijdens de opleiding van cursisten is het de filosofie van het NWD dat je als
instructeur zoveel mogelijk op modulebasis aan de slag gaat met de cursisten.
Modules bieden zowel aan jou, als aan de cursist houvast voor waar je mee bezig
bent. Zo kan je je dag prima starten met je cursisten door te zeggen:

_"Vanochtend gaan we eerst bezig met herhaling in de basismodule, wat we gister
al even hadden geoefend. Als we merken dat dat er goed in zit, gaan we aan de
slag met de module handeling, waar we wat eerste oefeningen gaan doen met het
opkruisen in de sloot."_

Je hoeft niet een module geheel op niveau te hebben voor je naar de volgende
module gaat, maar probeer je dagindeling wel te maken met de modules in je
achterhoofd.

Door de modules hoef je als instructeur aan het einde van een cursus geen
competenties meer af te tekenen die je eigenlijk niet hebt behandeld. Bij het
NWD krijg je namelijk per afgeronde module een diploma (lees ook het kopje
[‘Diploma’s’](#diplomas)).

Verder kan een cursist nu zelf een set modules samenstellen waarin hij/zij ook
echt geïnteresseerd is. Heeft een cursist geen behoefte aan trapeze varen, dan
hoef je deze module ook niet aan te bieden. Wil een cursist juist later nog eens
terugkomen om onder moeilijkere omstandigheden op golven te varen? Dan kan je
tijdens bijvoorbeeld een weekendcursus alleen met deze module bezig, en voor
deze module een diploma uitschrijven.

## Kernmodules en specialisatiemodules

We onderscheiden twee typen modules:

1. **Kernmodules**: Deze vormen de ruggengraat van het programma en kunnen onder
   alle omstandigheden aangeboden worden.
2. **Specialisatiemodules**: Deze zijn specifieker en kunnen alleen onder
   bepaalde omstandigheden, op geschikt vaarwater en/of met specifieke
   vaartuigen worden aangeboden.

Voorbeelden:

- De specialisatiemodule ‘spinnaker’ kan alleen worden aangeboden als het
  vaartuig spinnaker getuigd is.
- De specialisatiemodule ‘bomen’ kan alleen worden aangeboden op ondiep
  vaarwater.

Zowel voor de kernmodules als de specialisatiemodules is er geen verplichting om
ze allemaal te behalen als cursist. Het modulaire systeem biedt de mogelijkheid
om een persoonlijk leertraject te volgen. Cursisten hoeven niet alle modules te
voltooien om een diploma te behalen, maar kunnen zelf kiezen welke modules
relevant zijn voor hun (vaar)wensen.

## Competenties en eisen

Elke module bevat competenties, die beschrijven welke vaardigheden een cursist
moet bezitten. Competenties zijn generiek en komen in verschillende cursussen
terug, zo bevat elk programma de competentie 'Windoriëntatie'. De eis is uniek
en beschrijft wat een cursist moet kunnen binnen een cursus, niveau en
competentie.

### Voorbeeld voor de competentie ‘Overstag’ in Zwaardboot 2-mans:

<table>
  <thead>
    <tr>
      <th>Leeftijdscategorie</th>
      <th>Niveau</th>
      <th>Eis</th>
    </tr>
  </thead>
  <tbody>
    <tr>
      <td>**Jeugd**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten.
      </td>
    </tr>
    <tr>
      <td></td>
      <td>2</td>
      <td>
        De zeiler kan met de punt van de boot door de wind draaien en gaat
        verzitten zonder het roer en de schoot los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten zonder het roer en de schoten los te
        laten.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een aan de windse koers naar een aan de
        windse koers zonder de joystick en de schoten los te laten. De zeiler
        gaat pas verzitten als het zeil is overgekomen.
      </td>
    </tr>
    <tr>
      <td>**Jongeren**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten zonder het roer los te laten.
      </td>
    </tr>
    <tr>
      <td></td>
      <td>2</td>
      <td>
        De zeiler kan met de punt van de boot door de wind draaien en gaat
        verzitten zonder de joystick en de schoten los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten zonder de joystick en de schoten los te
        laten.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een aan de windse koers naar een aan de
        windse koers zonder hierbij de joystick en de schoten los te laten. De
        zeiler gebruikt gewicht om het zeil over te laten komen en gaat daarna
        pas verzitten.
      </td>
    </tr>
    <tr>
      <td>**Volwassenen**</td>
      <td>1</td>
      <td>
        De zeiler kan met de punt van de boot door de wind draaien en gaat
        verzitten zonder de joystick en de schoten los te laten.
      </td>
    </tr>
    <tr>
      <td></td>
      <td>2</td>
      <td>
        De zeiler kan overstag gaan van een aan de windse koers naar een aan de
        windse koers en gaat verzitten als het zeil overkomt, zonder de joystick
        en de schoten los te laten.
      </td>
    </tr>
    <tr>
      <td></td>
      <td>3</td>
      <td>
        De zeiler kan overstag gaan van een hoog aan de windse koers naar een
        hoog aan de windse koers zonder hierbij de joystick en de schoten los te
        laten. De zeiler trekt na het verzitten de boot recht met een pomp.
      </td>
    </tr>
    <tr>
      <td></td>
      <td>4</td>
      <td>
        De zeiler kan overstag gaan van een hoog aan de windse koers naar een
        hoog aan de windse koers zonder hierbij de joystick en de schoten los te
        laten. De zeiler trekt met behulp van gewicht de boot door de wind en
        trekt na het verzitten de boot recht met een pomp (rolltack).
      </td>
    </tr>
  </tbody>
</table>

Een eis richt zich altijd op het resultaat, en laat achterwege _hoe_ dat
resultaat bereikt wordt. In het voorbeeld hierboven wordt bijvoorbeeld niet
beschreven hoe de joystick bediend wordt of hoe het voetenwerk dient te zijn.
Dit is namelijk afhankelijk van het vaartuig en de filosofie van de vaarlocatie,
en laten we dus aan de vaarlocatie over.

## Diploma’s

Binnen de NWD-structuur kan een diploma worden uitgedeeld zodra minimaal één
volledige module is afgerond. Dit betekent dat cursisten niet alle modules
hoeven te voltooien om een diploma te behalen. Elk diploma is een eerlijke
reflectie van de vaardigheden die daadwerkelijk zijn geoefend en op niveau zijn
bevonden tijdens de cursus.

In de praktijk haalt een NWD-cursist nagenoeg altijd een diploma, maar kan het
per cursist verschillen welke modules er zijn afgerond. In de online omgeving
van het diploma doen we ons best om de cursist voor te lichten over de
verschillende mogelijkheden om zich verder te ontwikkelen na het behalen van het
diploma.

## Conclusie

De vernieuwde diplomalinie van het Nationaal Watersportdiploma biedt een
flexibele en realistische benadering voor het leren van watersportvaardigheden.
Met de modulaire opzet kunnen cursisten hun leertraject aanpassen aan hun
persoonlijke behoeften en doelen, wat resulteert in gemotiveerde en competente
watersporters. Dit systeem zorgt ervoor dat elk diploma een nauwkeurige weergave
is van de daadwerkelijk behaalde competenties, wat zowel de cursisten als de
instructeurs ten goede komt.
